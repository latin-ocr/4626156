45

 

 

ria, quae haud raro spectatorum iram excitavisse notissimum est ¹).
Tales autem sententiae in Supplicum fabula nusquam leguntur;
immo summa verecundia de deorum potentia et benignitate, de
oraculis et vaticiniis, de mulierum virtutibus loquitur, quae omnia
aliis in fabulis data facultate in dubium vocare non veretur 2). Si
nihil fecisset nisi ut inique iudicare de iis rebus omitteret, iure
miraremur; quod vel praedicavit maxime mirum est. Ac Bergkius
quidem ex· Aeschyleae artis imitatione id explicare posse sibi visus
est 3). Sed omnes reliquas fabulae, quae non minus ad Aeschyli
artem accedunt vel potius pari intervallo ab ea distant, similibus
sententiis abundare 4) qua ratione explicatur? Alia igitur causa
fuerit necesse est; ac mea sententia Euripides libera sua iudicia
moderatis et consideratis potissimum civibus offensioni esse cum
non ignoraret, in hac fabula ab iis abstinuit, ne eosdem offenderet,
quos in suas partes ducere volebat.

His expositis satis intellectum puto, quo modo Euripides in
Supplicibus tempora sua respexerit. Sed ut ea quae disputavi
paucis complectar, haec mihi videor evicisse: Fabulae materiam
Euripides statim post cladem ad Delium acceptam elegit, ut The-
banorum impietatem atque iniuriam castigaret, Atheniensium vero
pietate potentiaque celebranda patriae gloriam augeret et cives suos
de accepta iniuria consolaretur meliorisque fortunae spem iis faceret.
Fabulam tunc quidem aliqua de causa sepositam anno 420 ad
foedus Argivorum commendandum retractavit magnisque Dionysiis
in scaenam produxit, idque ut videtur auctore Alcibiade. In
iteranda autem fabula illius foederis causa non solum eos locos, qui
clarissime ad res Argivorum spectant, fabulae inseruit, sed etiam

1) Cf. Schenkl. l. c. pag. 45. Haupt. Ι. e. Ι pag. 1 sqq. Bergk. l. c.
pag. 568.

2) Cf. v. 155 sqq. 159. 201 sqq. 211 sqq. ‘229 sqq. 301 sqq. 610 sqq. 626 sqq.
734sqq. 294. 1101 sqq.

³) Cf. Bergk. l. c. pag. 537.

4) Cf. Schenkl. l. c. pag. 44 sq.

